<p>Jan Mašek z Red Button: Všechno jde dělat v onlinu, jen se to musí umět. | solidpixels academy</p>
<p>Menu</p>
<p>cs en</p>
<p>BlogVše Inspirace Návody Případové studie Rozhovory OborySlužby Gastronomie Hotely Ambasadoři NápovědaZačínáme se solidpixels Základní bloky Pokročilé bloky Design Funkce Nastavení webu Inovace Video návody</p>
<p>Vyhledávání</p>
<p>Začít zdarma</p>
<p>cs en</p>
<p>Rozhovory
Jan Mašek z Red Button: Všechno jde dělat v onlinu, jen se to musí umět.
17 minutObsah článku</p>
<p>A co teda přesně děláte?
Dobří lídři
Empatie jako metla na trudnomyslnost
Všechno jde dělat v onlinu
Jít do hloubky
Dokument o nosorožcích
Bez vztahů nejseš nic</p>
<p>Jan Mašek působí už na první pohled jako člověk, který má řešení na každou situaci. Jeho dům je plný her a věcí, které stimulují kreativitu a zvědavost. „Je důležité se neustále učit.“ říká. Vzdělávání protkává jeho osobní i pracovní život a je zároveň jedním z hlavních důvodů, proč před pěti lety spoluzaložil projekt Red Button. Zavítali jsme k Janovi na návštěvu, aby nám řekl něco málo o tom, co se za poslední rok v Red Buttonu událo, o svém vztahu ke vzdělávání, roli a zodpovědnosti lídrů v dobách pandemie, o důležitosti kontinuálního budování vztahů nebo nástrojích, které mu v tom pomáhají.
Vysvětlit někomu, co vlastně Red Button znamená a co je jeho misí, není zrovna snadný úkol. Samozřejmě by se dal popsat celkem jednoduše jako síťová organizace sdružující profesionály, podnikatele a inovátory z různých oblastí za účelem vzdělávání a předávání know-how. Po seznámení se všemi aktivitami Red Buttonu nám ale takový popis připadá krajně nedostačující. Pro jeho fungování je zásadní mimo jiné jeho proměnlivost v čase v závislosti na potřebách firem, složení členů, jejich expertíze a jejich aktuálním předmětu zájmu. „Dokud to není pojmenované, tak to vlastně pro všechny členy může být cokoliv, a to je filozofie té struktury, která je síťová, amébní a může se měnit.“
A co teda přesně děláte?
„A co teda přesně děláte?“ ptá se nechápavě většina lidí, kterým se Jan nebo další členové Red Buttonu pokouší projekt poprvé popsat. „Těch aktivit a produktů je spousta, od programu pro rozvoj leaderů R(e)BeLeader přes inspirativní snídaně Brain&amp;Breakfast až po obsahový portál Zoom. Ale to hlavní, na čem celý projekt stojí, je myšlenka. Chceme zlepšovat společnost skrze firmy a podnikatelské prostředí. Cítím, že jakýkoliv podnikatel má vliv na to, co se kolem něj děje. Čím víc si to uvědomí a čím víc tu zodpovědnost vnímá, tím to tady bude lepší, protože podnikatelé mají zdroje na to, aby se kolem nich ty věci děly.“ říká.
Dobří lídři
Dobří lídři jsou jednou z hlavních složek komunity Red Buttonu a zároveň i jedním z jeho kýžených výsledných produktů. Co ale vůbec znamená být dobrým lídrem? „To je někdo, komu se daří vyhrávat čas svých zaměstnanců. Že má někdo čip a někam chodí do práce, ještě neznamená, že tam potom opravdu mentálně je. Pokud ale firma zaměstnancům poskytne inspirativní prostředí, kam chodí rádi a kde se cítí bezpečně, pak do ní investují svůj čas klidně i po pracovní době. Nepřijdou domů, nerozvalí se do gauče a nepustí si seriál, ale třeba začnou přemýšlet o tom, že by mohli jít dělat něco nového nebo se nějak vzdělávat. Jdou ven běhat, sázet stromy nebo si hrát s dětmi a naučit je něco nového.“ myslí si Jan. 
„Dobrý lídr je někdo, komu se daří vyhrávat čas svých zaměstnanců.“V českém prostředí prý ale Red Button často naráží na to, že si lídři se svými zaměstnanci nebudují žádné hlubší vazby. „Myslím, že to může být i tím, že tu k sobě navzájem nemáme dostatek důvěry. Češi vycházejí z výzkumů jako jeden z nejhorších národů, co se týče důvěry k ostatním.“ Toto dědictví, které si s sebou nese snad každá postkomunistická země, má za následek celou řadu problémů. „Díky tomu tady máme problém i se zastupitelností. Jsem přesvědčený, že cílem dobrého lídra by mělo být postavit něco, kde časem nebude potřeba. Nestaví to na sobě, ale tak, aby to bylo dlouhodobě udržitelné, aby mohl odejít a firma fungovala roky dál i bez něj. Nás tady často žene strach z toho, že když si někoho vychováme, tak už nebudeme potřební. Ale to je hloupost. V momentě, kdy lídr přijme, že jeho role spočívá v učení se a posouvání se vpřed, tak si vždy najde nějaké další místo. Proč by měl dělat nějakou repetitivní činnost, když může rychle vybudovat firmu, předat ji a jít dělat něco jiného a dál tvořit.“
„Cílem dobrého lídra by mělo být postavit něco, kde časem nebude potřeba. Nestaví to na sobě, ale tak, aby to bylo dlouhodobě udržitelné, aby mohl odejít a firma fungovala roky dál i bez něj.“Empatie jako metla na trudnomyslnost
I dobří lídři ale mohou selhávat pod tíhou současné situace. Pandemie, která zatlačila řadu firem do existenčních potíží, si vybírá daň na všech zúčastněných. Zaměstnanci uvěznění na nekonečném home officu začali trpět syndromem zakuklení, jsou rezignovanější, stagnují, nevidí smysl v dalším vzdělávání a nadřízení jsou mnohdy bezradní. Jak vést tým, který propadá trudnomyslnosti? „Tak zaprvé je zapotřebí kouknout se na celou situaci s odstupem a všechno správně pojmenovat. Lidé ve firmách se často cítí zaseknutí, mají pocit, že se nikam neposouvají, že se nic nového neučí a z toho často pramení ta jejich frustrace. Ale všichni jsme se toho za poslední rok tolik naučili...Začali jsme se přizpůsobovat situaci a přesouvat veškeré své aktivity do onlinu, ušli jsme obrovský kus cesty a to je potřeba říct nahlas.“ říká Jan. „Zároveň je pro lídra v takové situaci důležité mít velkou empatii. Být ve spojení se vším, co se s lidmi v jeho firmě děje, otevírat je svým zájmem o ně. Ten zájem ale musí být opravdový, protože lidé vždycky vycítí, když to tak není. Taky by mě překvapilo, kdyby se mě nějaký manažer, který mě jindy sotva pozdraví, najednou ptal, jak se mám.“ dodává.</p>
<p>Když na tom firma není dobře, je role lídrů ještě důležitější než kdykoli jindy. „Jsem přesvědčený, že upřímnost je ta správná cesta. Dobrý lídr by měl být schopný stoupnout si před svoji firmu a říct, že situace není příznivá a představit nějaký bojový plán. Zaměstnanci tak automaticky vědí, na čem jsou, ocení tu autenticitu a transparentnost situace a mají svobodu se rozhodnout, jak se zachovají. Ne vždy to ale jde a někdy je nutné celé své snažení přehodnotit a začít znovu. Nelpět na všem, co bylo doteď budováno, rozprášit to a stavět to od nuly na dobrých lidech, novějších technologiích, obecně inovovat a přizpůsobovat se změnám. Určitě to není univerzální, ale mít tu sílu něco rozbít a začít znovu, to je podnikatelské. Nevzdat to, protože vždycky existuje nějaká cesta.“
„Mít tu sílu něco rozbít a začít znovu, to je podnikatelské.“Všechno jde dělat v onlinu
Samotný Red Button se pod tíhou pandemie mění také, ne však tak dramaticky, jako klasické firmy. „Samozřejmě jsme toho spoustu překopali a budeme v tom pokračovat, ale jsme naštěstí celkem zvyklí, že netesáme nic do kamene. My v nějaké permanentní změně vlastně žijeme.“ říká Jan a vzpomíná na začátky projektu, kdy se spoluzakladatel Red Buttonu Luboš Malý zrovna stěhoval do Londýna. „Všichni si mysleli, že jsem se úplně zbláznil, když zakládám firmu s někým, kdo se stěhuje pryč. Ale my jsme se naučili dobře fungovat na dálku, na všechno jsme si nastavili systém a mně to už za chvíli vůbec nepřišlo. Proto jsem alergický na to, když pořád slýchám, že něco nejde dělat v onlinu. To je blbost, všechno jde dělat v onlinu, jen se to musí umět.“ Red Button se snaží do onlinu překlápět všechny své aktivity, pro efektivní vzdělávání na dálku vznikla třeba platforma Red Button EDU, eventy jsou pořádány ve virtuální realitě. Pozornost padla také na inovace v CRM, dostávat se efektivně k zákazníkům v době, kdy nelze moc dobře vytěžovat osobní vazby, je mnohdy těžké, proto musí dojít ke změně přístupu.
„Všichni si mysleli, že jsem se úplně zbláznil, když zakládám firmu s někým, kdo se stěhuje pryč. Alespoň jsme se díky tomu naučili dobře fungovat na dálku.“„Pro online komunikaci s ostatními členy jsou pro mě důležité veškeré kolaborativní nástroje, Miro, samozřejmě Slack nebo třeba Donut, ten náhodně propojí dva členy mezi sebou a ti si mohou naplánovat schůzku a vzájemně se lépe poznat.“ Pro co nejotevřenější a nejinkluzivnější interní komunikaci chce Red Button mít i vlastní digitální otisk sítě. „Platforma ponese název RB Universe. Chceme to, co se děje fyzicky a to bohatství, které v té síti je, otisknout do digitálu. Nejlepší na tom bude ta transparentnost, všichni členové budou moci vidět, co se kde děje a začít spolupracovat na jakémkoli projektu budou chtít. Hlavním problémem bylo úzké hrdlo, kterým se každý dostával k informacím. V momentě, kdy se celý projekt zdigitalizuje, úzké hrdlo zmizí. Dřív šlo všechno přese mě, všichni volali mně a já jsem následně distribuoval všechny informace. Teď už takových bodů přibývá a velkou část práce odvádí v tomto ohledu interní projekt Inside, obsahový portál pro členy. Až se to celé otevře, tak už vlastně nebudu potřeba.“ usmívá se Jan.</p>
<p>Red Button využívá pro předávání svého obsahu Content Hub od solidpixels. Zjistěte, s čím může pomoci vám.</p>
<p>Prozkoumat řešení
Eventy Red Buttonu se na období pandemie přenesly do virtuální reality. Jan se dokonce rozhodl v ní oslavit i své vlastní narozeniny. „Povedlo se to nad očekávání.“ usmívá se.</p>
<p>Každý měsíc vybírá jeden z členů Red Buttonu pro ostatní i pro veřejnost knihu, která je pro něj zásadní. Jednou z knih měsíce se loni stala i úspěšná sociologická sonda do české společnosti - Slepé skvrny od Daniela Prokopa.
„V komunikaci s klienty je pro mě aktuálně velké téma automatizace. Abych měl čas posouvat projekt dál a tvořit, potřebuju web, který odvede repetitivní práci za mě a bude pro všechny k dispozici 24 hodin denně 7 dní v týdnu, zatímco já budu vymýšlet, kam dál celý projekt posouvat. Proč každému odpovídat, s každým si volat a zdlouhavě všechno vysvětlovat, když si to ten dotyčný může naklikat sám. Nejde o to, že bych ho nerad slyšel, já si s ním rád jednou dvakrát do roka sednu a všechno s ním hlouběji proberu, ale nemám kapacitu se věnovat pořád každému a spoustu věcí si návštěvníci webu mohou odbavit sami. Jen jim k tomu musím poskytnout prostředí, které jim to umožní. To je jako když dřív fungovala obsluha na benzínkách, která doplňovala do aut palivo. Když se ten proces zautomatizuje, tak si dočerpám benzín sám a ještě je to díky samoobslužnosti levnější. To je přesně ta efektivita, o kterou mi jde.“
Chcete o automatizaci zjistit víc? Přečtěte si náš článek Jak ušetřit hromadu času s automatizací procesů na webu.
Pokud chcete jít víc do hloubky a získat konkrétní návod, jak s pomocí automatizace vylepšit prodej své služby, přečtěte si článek Jak vytvořit dokonalý workshop (díky automatizacím).
Jít do hloubky
I díky automatizaci podnikatelé získávají čas na vzdělání. Jak se ale vypořádat s množstvím informací a materiálu, který online svět nabízí? „My na jednu stranu konzumujeme, online obsahu jsou mraky. Už nikdo ale nejde do hloubky.“ otevírá Jan téma vzdělávání na dálku. „Je k ničemu, když někdo naposlouchá 40 podcastů týdně, ale nic si z nich nepamatuje. Ať si vybere 5, ale rovnou poznatky z nich přenese do praxe. Další důležitou proměnnou ve filtraci obsahu je zdroj. Zkurátorujte si svůj omezený počet zdrojů a dbejte na jejich rozmanitost, je důležité sledovat i někoho mimo vlastní bublinu a trénovat tím kritické myšlení. V neposlední řadě je dobré zjistit, jak funguje váš osobní učící proces a co vám v něm pomáhá. Někdo potřebuje číst, někomu stačí poslouchat, někdo si musí nové poznatky opakovat nahlas, já si všechno potřebuju napsat. Respektujte postup, který je pro vás přirozený.“
„Je k ničemu, když někdo naposlouchá 40 podcastů týdně, ale nic si z nich nepamatuje. Ať si vybere 5, ale rovnou poznatky z nich přenese do praxe.“Dokument o nosorožcích
I vzdělávání zaměstnanců lze celkem jednoduše překlopit do onlinu, pokud ale má být efektivní, je nutné si osvojit některé základní principy, které jsou univerzální i v offline prostředí. „Vysvětlím to na příkladu s mým synem Kubou. Když mu řeknu, že se budeme koukat na dokument o nosorožcích, tak Kuba se na něj podívá. Když mu ale předem řeknu, že se o něm budeme posléze bavit, roste jeho míra pozornosti o desítky procent. Ani se o ničem nakonec bavit nemusíme, stačí, že to řeknu. Ještě účinnější bude, když řeknu, že se podíváme na dokument o nosorožcích, o kterém budeme následně diskutovat a předtím se zkusíme podívat do nějaké encyklopedie, abychom zjistili, co tam o daném tématu píšou. Tím pádem dojde k přípravě, pak impulsu a následně k reflexi. To je velmi jednoduchá učící smyčka, která funguje napříč prostředími a platformami, jen je potřeba ji vždy lehce přizpůsobit.“ říká Jan.
Hry jsou zásadní pro rozvíjení fantazie a tvořivosti. Janův dům je jich plný. „Hraním s dětmi se učím i já.“</p>
<p>„3D tisk mě fascinuje. Chtěl jsem do něj víc proniknout, tak jsem si koupil tiskárnu a tisknu na ní třeba stojany na tablety.“
Jak to vlastně po pandemii bude s návratem do „normálních kolejí“? „Myslím, že ten trend se bude chovat jako klasické kyvadlo. Po rozvolnění se vychýlí zpátky, všichni se teď těší do offlinu, pak se zhoupne zase zpátky a časem se ustálí někde uprostřed. Nemyslím si, že se firmy budou vzdávat kanceláří, ale budou je zmenšovat a lépe vybavovat pro fungování na dálku. Je důležité si z celé téhle zkušenosti něco odnést. Pokud všechno vymažeme a budeme se snažit navázat tam, kde jsme před pandemií přestali, aniž bychom brali v potaz, co nového jsme se naučili, pak bude ten rok zmařený.“ zdůrazňuje Jan důležitost nových dovedností.
„Pokud všechno vymažeme a budeme se snažit navázat tam, kde jsme před pandemií přestali, aniž bychom brali v potaz, co nového jsme se naučili, pak bude ten rok zmařený.“Bez vztahů nejseš nic
Co nejdůležitějšího si odnést z krize? Určitě význam kontinuální péče o vztahy. Investice do vztahů pomůže firmě zajistit dlouhodobou prosperitu i záchrannou síť v době krize. „Podle toho se pozná dobrá firma od špatné.“ říká Jan. „Dobré firmy pravidelně investují do vztahů mezi jednotlivými spolupracovníky, dodavateli a klienty. Když pak lídr takové firmy oznámí, že je na tom firma špatně, zaměstnanci sami přijdou a řeknou 'Tak my si snížíme plat.'“ pokračuje Jan a dodává, že budování vztahů je důležité obecně, nejen ve firmě. „Já na to hrozně věřím. Zažil jsem párkrát v životě situace, kdy se mi potvrdilo, jak zásadní věc to je. Když jsem dostal padáka v předchozí práci, zrovna přišlo druhé dítě a já jsem neměl nic, žádné našetřené peníze. A najednou jsem se odrazil od své sítě nahoru. Podrželi mě lidé v mém okolí, protože neberu vztahy jako obchodní transakce. Pokud má ten vztah fungovat, je nutné vše pro druhé dělat aniž bych musel a naprosto bezpodmínečně. Vztahy jsou zkrátka základní stavební kámen. Ve firmě i ve společnosti. Bez nich nejseš nic.“ uzavírá.</p>
<p>Více inspirace pro lepší web</p>
<p>Jak zefektivnit náborový proces s pomocí profesionálního kariérního webu</p>
<p>Říjen  7, 2020</p>
<p>Jak dosáhnout co nejhladšího a nejefektivnějšího průběhu náboru? Na cestě k ideálnímu zaměstnanci je hlavní správně zacílit náborovou kampaň, zaujmout ty správné uchazeče, dostatečně informovat a šetřit čas nastavením automatizace dílčích procesů. K tomu je nezbytný funkční kariérní web. </p>
<p>Vojta Václavík z KRO Kitchen: Jiná možnost než jít online už v gastronomii není</p>
<p>Listopad 10, 2020</p>
<p>Celý gastronomický sektor musel s příchodem koronaviru začít fungovat úplně jinak, než byl doposud zvyklý. Online. Co může podnikům v adaptaci na změny trhu pomoci? A jak se s touto výzvou za pomoci webu od solidpixels pere vinohradské bistro KRO Kitchen?</p>
<p>Podpora
 Inspirace
Nápověda
Inovace
Videonávody
 Produkty a řešení
 Digitalizace služebWebové stránkyLanding pagesKariérní stránky Získejte zdarma náš měsíční newsletter s tipy pro lepší web. Přidejte se k více jak 7 000 lidí.</p>
<p>E-mail*</p>
<p>Odeslat</p>
<p>Vyzkoušejte solidpixels zdarma</p>
<p>Tento web běží na solidpixels.</p>